---
layout: post
detail: true
title: "Série Praxe otevřených dat v ČR: CzechInvest motivuje samosprávy k otevírání dat"
ref: série-praxe-otevřených-dat-v-čr-czechinvest-motivuje-samosprávy-k-otevírání-dat
lang: cs
image: ../přílohy/články/série-praxe-otevřených-dat-v-čr-czechinvest-motivuje-samosprávy-k-otevírání-dat/CzechInvest_motivuje_samospravy_k_otevirani_dat.webp
author: lenka_kováčová
date: 2022-12-12 09:00:00 +01:00
---
Otevřená data mají pozitivní dopad na atraktivitu měst a obcí pro investory.
Proto agentura CzechInvest zorganizovala v rámci série online setkání zaměřených na municipality diskuzní fórum k otevřeným datům.
Téměř třicet zástupců municipalit diskutovalo trendy v oblasti open dat a sdílelo mezi sebou příklady z praxe.
S jakými úskalími se při otevírání dat setkávají?
A co je k otevírání dat motivuje?
Nejen to se dozvíte v nejnovější části série o sdílení praxe otevřených dat v ČR.

<!--more-->

## Úvod
V letošním roce proběhlo již šesté diskuzní fórum pro obce – online prostor pro inspiraci a diskuzi mezi zástupci měst a obcí v celém Česku.
Hosté z řad zástupců municipalit prezentovali trendy a příklady z praxe v oblasti otevřených dat.
Diskutovaná témata zahrnovala i obecné představení otevřených dat a nastínění jejich důležitosti pro samosprávy.
Zástupci měst a obcí, kteří již s otevřenými daty pracují, přiblížili svým kolegům z jiných krajů, jaké výhody otevřená data přináší a která data konkrétně by měli veřejnosti zpřístupnit.

„_[CzechInvest] pořádá Diskuzní fórum již druhým rokem.
Jedná se o specifický formát online akce, na které se snažíme šířit dobrou praxi a poskytnout zástupcům obcí a měst prostor pro vzájemnou diskuzi nad vybranými tématy.
V minulosti jsme rozebírali např. brownfieldy, nakládání s odpady, marketing obce směrem k investorům, kulturní a kreativní průmysly nebo strategické plánování, a další témata připravujeme na příští rok na základě podnětů od municipalit.
Kromě toho realizujeme řadu aktivit k podpoře rozvoje podnikatelského prostředí.
Sbíráme data a připravujeme různé datové přehledy, které mohou obce využívat, konzultujeme projekty regenerace brownfieldů a rozvoje průmyslových zón nebo podněcujeme spolupráci obcí a firemního sektoru tam, kde to dává smysl,_“ doplňuje Martin Marek z regionální kanceláře agentury CzechInvest v Olomouci.

## Jak začít s otevíráním dat

V první části Diskuzního fóra se podělili o své zkušenosti v oblasti otevřených dat zástupci města Děčína, města Brna a Královéhradeckého kraje.
V rámci prezentací představili své přístupy k práci s daty a jejich otevírání.
Kromě ukázek výsledků formou datových portálů nebo GIS vizualizací upozornili hosté i na možná úskalí a problematické momenty, které doplnili o tipy do začátků jako např. následující:

- Je dobré vyzkoušet si otevírání dat na několika málo datových sadách. Často už tato data na obci někde sesbírána jsou, jen je stačí digitalizovat.
- Je dobré získat pro oblast otevřených dat politickou podporu, byť impulz může často přicházet z řad úředníků a může stát na nadšení jednoho či několika málo pracovníků na úřadě. Důležité je překonat počáteční nevoli a změnit způsob uvažování na více „otevřené“.
- Vhodné je vyčlenit konkrétní zodpovědnou osobu pro oblast otevřených dat.
- Pro správné vytipování vhodných datových sad pro otevírání a odhalení potenciálu jejich využitelnosti může pomoci zejména diskuze s jednotlivými odbory místního úřadu, příspěvkovými organizacemi či dalšími institucemi.
- Obce mohou využívat podporu od Ministerstva vnitra ČR či neziskové organizace Otevřená města nebo se obrátit na zkušenější municipality v této oblasti.

Během druhé, tedy diskuzní části, účastníci probrali celou řadu dalších témat, zejména v souvislosti se zaváděním otevřených dat v obci a jeho náročností.

Open data nejsou bez práce a obec bude potřebovat nadšeného úředníka, který s procesem začne a který mu alokuje část svého času.
Kromě jiného, je potřeba vyřešit právní hledisko používání jednotlivých dat, nalézt vhodné technické řešení a zajistit tuto oblast zejména finančně.
Náročnost časová, finanční i personální se pak bude odvíjet nejen od množství dat, ale také od frekvence aktualizace.

Jak bylo demonstrováno na několika příkladech, v řadě západních zemí je práce s otevřenými daty důležitou součástí místního rozvoje.
Města jako [Londýn], [Gent] nebo [Washington] disponují poměrně obsáhlými datovými portály s velkým množstvím kvalitních a aktualizovaných dat, kterými je možné se inspirovat.
V rámci České republiky to pak mohou být právě hosté Diskuzního fóra pro obce a města, tedy [Brno], [Děčín] či [Královéhradecký kraj].
Ne všechny příklady, ani ty ze zahraničí, lze však považovat za dobrou praxi.
Kvantita dat nemusí být vždy hlavním pozitivem, pokud je na úkor kvality, přehlednosti či praktičnosti jejich využití.

## Jak se na otevírání dat připravit

Začít s otevíráním dat nicméně není zvlášť obtížné, stačí se inspirovat u zkušenějších, případně se na ně přímo obrátit s prosbou o asistenci.
Dalším výchozím bodem můžou být vzdělávací aktivity, které nabízí zdarma Ministerstvo vnitra na [Portálu otevřených dat].
To se stará rovněž o [Národní katalog otevřených dat], v kterém se pak publikované otevřené datové sady koncentrují.

Jak již bylo zmíněno, důležitým aspektem efektivní práce s otevřenými daty je také personální zajištění této oblasti.
Je vhodné vyčlenit konkrétního pracovníka, který se bude alespoň na částečný úvazek této oblasti věnovat a bude za ni zodpovědný nejen jako kontaktní osoba pro již zveřejněná data, ale také jako jakýsi garant dalšího rozvoje otevřených dat v obci.
Praktické může být tuto náplň práce danému zaměstnanci přímo popsat do smlouvy.
Nebude pak mít pocit, že dělá něco, co by ve své pracovní době dělat neměl.

Nejen z personálního, ale i z technického a finančního hlediska může být uchopení otevřených dat náročné zejména pro menší města.
Městům této velikosti často chybí adekvátní analytické oddělení či automatizace, a tak je propojení na další systémy komplikovanější.
Práci mohou znesnadňovat také zastaralé IT systémy (např. bez možnosti exportování dat) nebo data chybějící, neúplná či nesourodá.
K naučení práce s otevřenými daty pro menší obce mohla přispět relativně nová povinnost zveřejňování úředních desek touto formou, avšak řada obcí se snažila ji splnit jednorázově (často skrze externího dodavatele) s vynaložením co možná nejmenšího úsilí a dále se v této oblasti neposunula.
Zejména tyto menší obce by jistě do budoucna ocenily v oblasti otevírání dat co možná největší podporu ze strany centrálních orgánu nebo např. krajů.

V každém případě je dobré být v této oblasti proaktivní, zjišťovat si informace a vzdělávat se.
Důležité je také komunikovat s relevantními místními subjekty, ať už uvnitř úřadu nebo s regionálními partnery.
Vhodným prvním krokem může být také datový audit, který pomůže nejen odhalit nedostatky v systematické práci s daty a data si utřídit, ale také rozkrýt potenciální datové sady, jejichž převedení do úrovně otevřených dat nemusí znamenat příliš mnoho další práce.
Jednou z možností, kterou některá města či kraje také využívají pro ověření smysluplnosti otevírání určitých datových sad a potenciálu jejich reálného využití, mohou být také akce typu hackathon, během které nadšenci na jednom místě několik hodin či dnů pracují na tvorbě nejrůznějších aplikací využívajících otevřená data, a to formou soutěží v týmech o nejlepší nápad a jeho provedení.

## Jak otevřít myšlení

Zásadním aspektem otevřených dat na úrovni municipalit však může být již zmíněná potřeba „změny myšlení“ směrem k větší otevřenosti, tzn. přestat vnímat data v obcích jako jakési interní know-how, ale jako cosi veřejného, k čemu by měl mít každý přístup.
Tato transparentnost může v konečném důsledku přinášet dané obci či regionu pouze další synergie a benefity tím, že externí podnikatelské i nepodnikatelské, veřejné i soukromé subjekty budou jejich data co možná nejvíce využívat.
K tomuto trendu mohou pomoci aktivity zmíněných veřejných institucí, proaktivních měst v této oblasti a třeba i akce typu Diskuzního fóra pro obce a města.

„_Open data mají obrovský potenciál, od studentských výzkumných projektů přes objektivní informování veřejnosti až po komerční využití startupy i zavedenými firmami.
Municipality, které data otevírají, ukazují určitou transparentnost a chuť následovat aktuální trendy.
Takovéto obce pak budou viditelnější směrem ke státní správě, veřejnosti i firmám, a otevřená data v konečném důsledku přispějí ke zlepšení kvality života v obci.
Často vyhledávanými oblastmi jsou dopravní data, brownfieldy, envirodata nebo data o hospodaření města a jeho vývoji,_“ shrnuje závěry diskuze o otevřených datech Michal Urban, ředitel divize podnikatelského prostředí agentury CzechInvest.

Ve spolupráci s organizací [Otevřená města] připravil CzechInvest také sérii webinářů Next City, tematicky zaměřenou na digitalizaci samospráv.
Zástupci měst a obcí tak měli možnost prohloubit svoje znalosti v kyberbezpečnosti či digitalizaci městské agendy.
Cílem bylo podpořit zavádění prvků digitalizace do veřejné správy ke zvýšení efektivity a transparentnosti.
CzechInvest realizuje tyto aktivity díky projektu podpořenému z Operačního programu Zaměstnanost, podobným tématům se plánuje věnovat i v budoucnu.

#### Autor
  
Tým agentury Czechinvest



[CzechInvest]: https://www.czechinvest.org/ "CzechInvest"
[Londýn]: https://data.london.gov.uk/ "Datový portál Londýn"
[Gent]: https://data.stad.gent/ "Datový portál Gent"
[Washington]: https://data.wa.gov/ "Datový portál Washington"
[Brno]: https://data.brno.cz/ "Datový portál Brno"
[Děčín]: https://opendata.mmdecin.cz/ "Datový portál Děčín"
[Královéhradecký kraj]: https://www.datakhk.cz/ "Datový portál KHK"
[Portálu otevřených dat]: /vzdělávání "Vzdělávání POD"
[Národní katalog otevřených dat]: https://data.gov.cz/ "NKOD"
[Otevřená města]: https://www.otevrenamesta.cz/ "Otevřená města"
