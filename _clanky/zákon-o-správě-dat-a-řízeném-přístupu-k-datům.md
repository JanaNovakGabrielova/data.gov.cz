--- 
layout: post 
detail: true 
title: "Zákon o správě dat a o řízeném přístupu k datům: krok k efektivnějšímu a transparentnějšímu nakládání s daty veřejného sektoru"
ref: zákon-o-správě-dat-a-řízeném-přístupu-k-datům
lang: cs 
image: ../přílohy/články/zákon-o-správě-dat-a-řízeném-přístupu-k-datům/Data.webp
author: lenka_kováčová
date: 2024-05-09 12:00:00 +02:00 
--- 
Digitální a informační agentrua poslala 22. dubna 2024 do mezirezortního připomínkového řízení [návrh zákona o správě dat a o řízeném přístupu k datům].
Ten vznikl v rámci [projektu] Národního plánu obnovy zaměřeného na správu dat a má za cíl zefektivnit práci s daty ve veřejném sektoru.
<!--more-->

Hlavními důvody pro vznik tohoto zákona jsou přetrvávající nevhodná praxe orgánů veřejné správy při nakládání s daty a také to, že v právu chybí předvídané způsoby, jak k datům získat přístup a využít jejich potenciál.
Přístup k datům, která nejsou dostupná podle stávající právní úpravy, je navíc téměř nemožný nejen pro vědce, výzkumníky či novináře, ale i pro ostatní orgány veřejné správy. 
Těm by přístup k datům umožnil lépe provádět jejich činnost, poskytovat služby veřejnosti a také by zamezil duplicitnímu sběru těch dat, která už veřejná správa má.

Cílem navrženého zákona je proto implementovat do českého práva unijní [Nařízení o evropské správě dat] a umožnit vymezenému okruhu žadatelů přístup k datům z informačních systému veřejné správy. 
Jedná se o data, která mohou významně pomoci například k rozvoji vědeckého výzkumu, inovací a tvorbě analýz veřejných politik.
Výzkumníci a další zájemci o údaje by už tak neměli díky tomuto zákonu procházet složitým vyjednáváním s úřady, které se obávají svá data veřejnosti poskytovat kvůli rizikům zneužití a chybějící právní úpravě. 

Spolu s tím návrh zákona upravuje i základní principy a povinnosti, jak spravovat a katalogizovat data v informačních systémech veřejné správy.
To úzce souvisí s nedávno vládou schválenou [Strategií] pro správu dat kterou DIA vytvořila také v rámci zmíněného projektu. 

## Jaké povinnosti zákon přinese?

Nové povinnosti, které zákon zavádí pro správce vybraných informačních systémů můžeme stručně shrnout do následujících bodů:
- **Povinnosti správy dat a vytváření lokálních katalogů dat**. Orgány veřejné správy budou mít povinnost vytvořit a průběžně aktualizovat lokální katalogy dat, které budou obsahovat datové slovníky a metadata dat a datových rozhraní. To usnadní vyhledávání a také sdílení dat.
- **Národní katalog dat**. DIA vytvoří národní katalog dat, který bude fungovat jako veřejně přístupný zdroj informací o datech veřejné správy. Zároveň bude sloužit jako místo, přes které budou například vědci nebo novináři podávat žádosti o řízený přístup k datům veřejné správy.
- **Zajištění řízeného přístupu k datům**. Orgány veřejné správy budou mít povinnost zpřístupnit na žádost svá data, pokud daný žadatel splní všechny zákonné náležitosti. To umožní opakovaně používat data veřejného sektoru pro širokou škálu aktivit, od výzkumu přes tvorbu aplikací po nastavování nových veřejných politik.

Návrh zákona představuje důležitý milník na cestě ke zlepšení správy dat veřejného sektoru a rozšíření možností, jak získávat data shromažďovaná státem a také je využívat k vývoji nových produktů a služeb.
Přinese tak další způsob, kromě již existujících cest jako je např. zákon č. 106/1999 Sb., o svobodném přístupu k informacím.

## Co teď zákon čeká?

Nyní DIA povede se všemi zainteresovanými orgány veřejné moci věcnou diskuzi o návrhu zákona v meziresortním připomínkovém řízení.
Snahou bude, aby budoucí zákon přehledně a srozumitelně definoval povinnosti v oblasti správy dat a také vhodně nastavil proces řízeného přístupu k datům.
Během připomínkového řízení bude možné zohlednit všechny relevantní požadavky a právní otázky správců informačních systémů veřejné správy.
Cílem je, aby výsledný zákon skutečně podpořil transparentní datový management a umožnil rozvoj práce s daty tak, aby České republika mohla pokračovat na cestě k úspěšné digitalizaci.


[návrh zákona o správě dat a o řízeném přístupu k datům]: https://odok.cz/portal/veklep/material/KORND4KLAAG6/ "eKLEP - Návrh zákona o správě dat a o řízeném přístupu k datům"
[projektu]: /články/projekt-DIA-pomůže-úřadům-zlepšit-správu-dat "Projekt Digitální a informační agentury pomůže úřadům zlepšit správu dat"
[Nařízení o evropské správě dat]: https://eur-lex.europa.eu/legal-content/CS/TXT/?uri=celex%3A32022R0868 "Nařízení o evropské správě dat"
[Strategií]: /p%C5%99%C3%ADlohy/%C4%8Dl%C3%A1nky/projekt-DIA-pom%C5%AF%C5%BEe-%C3%BA%C5%99ad%C5%AFm-zlep%C5%A1it-spr%C3%A1vu-dat/Strategie%20pro%20spr%C3%A1vu%20dat%20ve%20VS.pdf "Strategie pro správu dat"
