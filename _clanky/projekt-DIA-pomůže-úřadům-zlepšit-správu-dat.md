---
layout: post
detail: true
title: Projekt Digitální a informační agentury pomůže úřadům zlepšit správu dat
ref: projekt-DIA-pomůže-úřadům-zlepšit-správu-dat
lang: cs
image: ../přílohy/články/projekt-DIA-pomůže-úřadům-zlepšit-správu-dat/Správa dat.webp
author: jana_novák_gabrielová
date: 2024-03-21 07:00:00 +01:00
---
Data hrají zcela zásadní roli pro schopnost státu rozhodovat se efektivně a účinně, a to nejen v době krizí. 
Také v oblastech, v nichž stát potřebuje řešit dlouhodobé společenské problémy, mají data nezastupitelnou roli. 
Pokud je však nebudou úřady kvalitně spravovat, nebude možné je k analýze nebo rozhodování využít.
Systematická péče o data a jejich dobrá znalost má navíc ekonomické přínosy i pro samotné organizace.
Proto DIA vede aktuálně projekt z Národního plánu obnovy zaměřený na kvalitní správu dat, který potrvá do konce roku 2025. 

<!--more-->

O tom, jak velkou roli hraje správa dat v digitalizaci i ve zlepšení služeb veřejné správy, jsme podrobněji psali v [lednovém článku].
Cílem projektu vedeného DIA proto je pomoci více než 30 vybraným úřadům zlepšit práci s daty tak, aby po jeho skončení měly alespoň v prioritních oblastech kvalitně spravovaná data a vytvořily si základ, na kterém mohou samy dále stavět. 

## Minimální standard správy dat přináší základní principy
Jako vodítko pro veřejnou správu vznikl ve spolupráci s expertní skupinou a na základě rozhovorů s vybranými 34 úřady [minimální standard správy dat].
Jeho postupným naplňováním za pomoci projektového týmu DIA se úřadům podaří dosáhnout toho, že jejich data budou dobře spravovaná a díky tomu dohledatelná a důvěryhodná.

V rámci projektu vzniknou podpůrné materiály i s příklady dobré praxe, které budou mít úřady k dispozici i v budoucnu.
DIA připravuje také sérii workshopů a školení k tématu správy dat.
První z nich, který proběhl na začátku března, se zaměřil na představení rolí [garanta správy dat] a [datového architekta] v prostředí veřejné správy.
Současně chce projekt úřady mezi sebou propojit a vytvořit komunitu, v níž budou moci sdílet své zkušenosti. 

## Strategie správy dat podpoří přípravu ČR na budoucnost
Jedním z prvních výstupů projektu je [Strategie pro správu dat], kterou vláda schválila na konci dubna 2024.
Je navržena tak, aby namísto vytváření nových a pro úřady kapacitně náročných povinností smysluplně propojila ty, které existují už dnes.
Zároveň se strategie zaměřuje na vytvoření nezbytných předpokladů uvnitř samotných organizací, aby mohly povinnosti skutečně naplnit.
DIA počítá s tím, že bude navržené aktivity podporovat a koordinovat tak, aby měly spolupracující organizace po celou dobu své cesty za kvalitní správou dat svého partnera. 

## Co ukázaly rozhovory s úřady?
V rámci projektu proběhly [rozhovory] s 34 organizacemi veřejné správy.
Posloužily ke zmapování toho, v jakém stavu je nyní správa dat, kde jsou silná místa a co je naopak potřeba zlepšit. 
Výsledky rozhovorů v podstatě potvrdily, že stav správy datového fondu veřejné správy je v ČR dosti problematický. 
Správa dat je tak jednou ze základních překážek, které komplikují digitalizaci veřejných služeb. 

Získané informace mimo jiné ukázaly, že ne vždy věnují úřady tématu dat a jejich správy dostatečnou pozornost.
Stejně jako podpora a rozvoj informačních systémů je navíc většinou výhradně v rukou externích dodavatelů i potřebná znalost dat.
Rozhovory také potvrdily dlouhodobý problém většiny organizací s nedostatečnými personálními kapacitami, jejich kvalitou a celkově podfinancováním oblasti ICT.

Tam, kde se daří naplňovat standardy správy dat a data se využívají, stojí za pozitivními výsledky týmy nadšených a schopných lidí.
Často však narážejí na chybějící podporu nejvyššího vedení organizace, což jim komplikuje práci
Z rozhovorů také vyplynulo, že mnoho aktivit v oblastech eGovernmentu a digitalizace bohužel neodráží realitu organizací veřejné správy a často chybí i větší vzájemná provázanost těchto aktivit.
To se pak projevuje v pouze formálním plněním povinností ze strany organizací veřejné správy.

Pozitivní zprávou z rozhovorů bylo na druhou stranu to, jak rozšířené je mezi organizacemi povědomí o otevřených datech.
Důkazem je fakt, že roli „koordinátora otevřených dat“ má dobrovolně zavedeno 78 % z oslovených organizací.
Projekt DIA na tento trend naváže a bude směřovat k tomu, aby úřady rozšířily dobrou praxi z otevřených dat do celé oblasti správy dat veřejné správy. 
Podrobnosti o projektu si budete moci brzy přečíst na samostatné podstránce tohoto Portálu o datech.


[lednovém článku]: /články/data-jsou-základ-lepších-služeb "Data jsou základ lepších služeb"
[minimální standard správy dat]: ../přílohy/články/projekt-DIA-pomůže-úřadům-zlepšit-správu-dat/Shrnutí%20Minimálného%20standardu.pdf "Minimální standard správy dat"
[garanta správy dat]: ../přílohy/články/projekt-DIA-pomůže-úřadům-zlepšit-správu-dat/Role%20Garant%20správy%20dat.pdf "Garant správy dat"
[datového architekta]: ../přílohy/články/projekt-DIA-pomůže-úřadům-zlepšit-správu-dat/Role%20Datový%20architekt.pdf "Datový architekt" 
[rozhovory]: ../přílohy/články/projekt-DIA-pomůže-úřadům-zlepšit-správu-dat/Souhrnná%20zpráva%20z%20provedených%20rozhovorů.pdf "Souhrnná zpráva z rozhovorů"
[Strategie pro správu dat]: ../přílohy/články/projekt-DIA-pomůže-úřadům-zlepšit-správu-dat/STRATEGIE_pro_spravu_dat_ve_VS.pdf "Strategie pro správu dat"
