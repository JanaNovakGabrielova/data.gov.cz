---
layout: contained
title: O projektu
ref: SprávaDat-OProjektu
lang: cs
---

## O projektu Správy dat

Moderní veřejná správa se neobejde bez dat, která musí být dohledatelná, spolehlivá, srozumitelná, dostupná a kvalitní. 
Tedy bez dat, která jsou připravena pro digitalizaci služeb veřejnosti a která umožňují výkon informovaného rozhodování státu.
V tomto ohledu se již podařilo v prostředí veřejné správy ČR dosáhnout značného pokroku v oblasti otevřených dat. 
Projekt Zajištění podmínek pro kvalitní správu datového fondu a zajištění řízeného přístupu k datům chce na tento úspěch navázat a prosadit metody kvalitní správy dat do celé veřejné správy.  

Projekt vede Digitální informační agentura a je financován z Národního plánu obnovy (celkové výdaje projektu činí 70.608.200 Kč vč. DPH). 
Zahájen byl v červenci roku 2023 a do doby jeho ukončení ke konci roku 2025 si klade za cíl zlepšit stav datového fondu veřejné správy ČR, jakožto hodnotného aktiva veřejné správy.
Dosáhnout tohoto chce prostřednictvím zavedení principů kvalitní správy dat ve vybraných více než 30 úřadech. 
Projekt tím výrazně přispěje k rozvoji digitalizace veřejných služeb a připraví podmínky pro implementaci nařízení o evropské správě dat (tzv. Data Governance Act). Kromě zajištění podmínek pro kvalitní správu dat tak v rámci projektu nastaví vybrané instituce i pravidla pro sdílení dat, která nelze zveřejňovat jako otevřená data, ale jejich zpřístupnění je za splnění určitých podmínek možné a potřebné nejen pro sdílení mezi úřady, ale i pro rozhodování státu a výzkumné či analytické účely.  

Uvedené cíle projektu vycházejí z Informační koncepce České republiky (hlavní cíl č. 3 - Rozvoj celkového prostředí podporujícího digitální technologie a principem P18 – Datová suverenita a nezávislost). 
Jeho výstupy navazují na některé z výsledků projektu Rozvoj datových politik v oblasti zlepšování kvality a interoperability dat veřejné správy (KODI), který skončil v květnu roku 2023.  

## Výstupy projektu

- **[Rozhovory o správě dat]** – ke zhodnocení aktuálního stavu správy a využívání dat veřejné správy proběhly v roce 2023 strukturované rozhovory se zástupci 34 vybraných resortů a ústředních orgánů.
Ze získaných informací vznikla Souhrnná zpráva z provedených rozhovorů o správě dat.
Výsledky rozhovorů v podstatě potvrdily, že je stav současného datového fondu veřejné správy velmi problematický a správa dat je jednou ze základních překážek, které komplikují digitalizaci veřejných služeb.
Hlavními příčinami jsou nedostatečná pozornost, která je tématu dat a jejich správy věnována, nedostatečná znalost dat, která je mnohdy jen v rukou externích dodavatelů, nedostatečné personální kapacity a celkové podfinancování oblasti ICT.
Pozitivní zprávou z rozhovorů bylo na druhou stranu to, jak rozšířené je mezi organizacemi povědomí o otevřených datech.
Důkazem je fakt, že roli „koordinátora otevřených dat“ má dobrovolně zavedeno 78 % z oslovených organizací.

- **[Strategie pro správu dat ve veřejné správě (2024–2030)]** - dokument, který si klade za cíl připravit veřejnou správu ČR na budoucí výzvy vytvořením solidních základů pro práci s daty.
K tomu je nutné postupně zavádět do úřadů sadu disciplín, souhrnně označovaných jako správa dat, kterými zajistí dobrou znalost, důvěryhodnost a využitelnost svých dat.
Opatřeními navrženými ve strategii chceme vybudovat v úřadech i na centrální úrovni veřejné správy prostředí, ve kterém jsou data kvalitně spravována a efektivně využívána, jak při poskytování služeb, tak i pro podporu informovanějšího rozhodování.

- **[Paragrafové znění zákona o správě dat a o řízeném přístupu k datům]** - věcný záměr toho zákona byl schválen v srpnu 2023.
Příprava paragrafového znění probíhá od ledna 2024 ve spolupráci s Ministerstvem vnitra.
Cílem zákona o správě dat je zavést povinnost orgánů veřejné správy zajistit největší možnou dostupnost dat ostatním orgánům veřejné správy i veřejnosti, a udržovat data přehledně a dohledatelně, v souladu s požadavky na dobrou správu dat.
Druhým úkolem navrhovaného zákona je umožnit tzv. řízený přístup k datům.
Ten zajistí bezpečné předávání dat mezi jednotlivými subjekty veřejné správy, a zároveň mezi veřejný sektorem a soukromými subjekty, za účelem jejich opětovného využití, a to jak pro vědu a výzkum, tak pro vývoj aplikací a služeb.

- **Podpora správy dat** - pro zajištění správných postupů na vybraných úřadech vzniknou v rámci projektu nové metodické a podpůrné materiály, tj. standardy, metodické postupy a pomůcky, které úřadům usnadní praktické zavádění kvalitní správy dat.
DIA ve spolupráci s orgány veřejné správy bude spravovat a rozšiřovat znalostní bázi pro správu dat tak, aby co nejlépe sloužila potřebám úřadů. 

## Podpora pro úřady 

Po celou dobu projektu bude tým DIA poskytovat služby metodické podpory více než třiceti vybraným institucím veřejné správy tak, aby po skončení projektu měly základ v podobě alespoň jedné prioritní oblasti s kvalitně spravovanými daty. 
Následně mohou instituce pak z tohoto základu vycházet při zavádění kvalitní správu dat do dalších oblastí. 
Vodítkem pro dosažení tohoto cíle je zejména minimální standard správy dat.
Ten vznikl ve spolupráci s expertní skupinou a na základě úvodních, strukturovaných rozhovorů s vybranými úřady a shrnuje základní principy kvalitní správy dat. 

Kromě poskytování individuální i kolektivní podpory úřadům vzniknou v projektu i podpůrné materiály jako metodiky a šablony nebo příklady dobré praxe. 
Ty budou mít úřady k dispozici i po jeho skončení.
DIA připravuje také sérii workshopů a školení k tématu správy dat.
Organizace chce také vzájemně propojit a vybudovat komunitu, v níž si instituce budou moci sdílet své zkušenosti se správou dat.   

[Rozhovory o správě dat]: ../přílohy/články/projekt-DIA-pomůže-úřadům-zlepšit-správu-dat/Souhrnná zpráva z provedených rozhovorů.pdf "Souhrnná zpráva z provedených rozhovorů"
[Strategie pro správu dat ve veřejné správě (2024–2030)]: ../přílohy/články/projekt-DIA-pomůže-úřadům-zlepšit-správu-dat/Strategie pro správu dat ve VS.pdf "Strategie pro správu dat ve veřejné správě (2024–2030)"
[Paragrafové znění zákona o správě dat a o řízeném přístupu k datům]: https://odok.cz/portal/veklep/material/KORND4KLAAG6/ "Zákon o správě dat a řízeném přístupu k datům"
