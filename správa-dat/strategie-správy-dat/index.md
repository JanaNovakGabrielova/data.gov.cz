---
layout: contained
title: Strategie správy dat
ref: SprávaDat-Strategie
lang: cs
---

Jak říká již první věta [Strategie pro správu dat ve veřejné správě (2024–2030)] – *„Fungování a prosperita jakéhokoliv společenství i jednotlivého člověka jsou v dnešní době stále více závislé na množství, rychlosti a kvalitě informací, které má k dispozici a využívá.“*
Doba si žádá stále intenzivněji schopnost zacházet s daty tak, aby byla zachována jejich důvěryhodnost a maximálně využita jejich hodnota. 
Pro veřejnou správu to platí dvojnásob.
Ačkoliv již dnes máme zákonné úpravy, které úřadům říkají, jakým způsobem mají popisovat, evidovat a sdílet data, realita tomu zatím zcela neodpovídá.

Mezi nejdůležitější důvody, proč právě teď začít řešit správu dat, patří:
- **implementace povinností dle zákona č. 12/2020 Sb., o právu na digitální služby**: vyžaduje napříč veřejnou správou dohledatelná a spolehlivá data, která mezi sebou úřady dokáží sdílet, aby bylo naplněno právo občana na využívání dat již poskytnutých státu (v opačném případě hrozí úřadům soudní vymáhání tohoto práva ze strany občanů),
- **schopnost veřejné správy rychle reagovat na nové datové potřeby v případě ohrožení či krize**: efektivita rozhodování státu v krizových situacích (např. během pandemie, ekonomické či energetické krize) a schopnost přijatá rozhodnutí podložit relevantními daty vyžaduje nejen kvalitní data, ale také schopnosti a podmínky pro jejich analytické zpracování,
- **implementace právních předpisů EU a evropské strategie v oblasti dat**: solidní základ správy dat jednotlivým úřadům i veřejné správě ČR jako celku významně ulehčí efektivní naplnění povinností přicházejících z EU (např. EU Digital Wallet, Data Governance Act) a v řadě případů bude dokonce jeho nutným předpokladem,
- **zajištění nezávislosti na dodavatelích a kontinuity fungování úřadů při vysoké fluktuaci pracovníků**: standardizace a systematický přístup ke správě dat umožňuje mimo jiné efektivněji řešit přechody mezi dodavateli informačních systémů či služeb a minimalizovat problémy související s odchodem klíčových pracovníků.

Pokud chceme ve veřejné správě držet krok s trendy jako jsou digitalizace, automatizace, využití umělé inteligence atd., jsou data klíčovou komoditou a systematická péče o ně klíčovou schopností. 
Je proto zcela nezbytné připravit náš stát na budoucnost vybudováním solidních základů práce s daty. 
K tomu je nutné postupně zavádět do úřadů sadu disciplín, souhrnně označovaných jako „správa dat“, díky nim zajistí dobrou znalost, důvěryhodnost a využitelnost svých dat.
Prvním krokem na cestě veřejné správy k dobré správě dat je dosažení alespoň její minimální úrovně tak, jak jsme ji formulovali v tzv. [minimálním standardu kvalitní správy dat]. 

Součástí strategie jsou také výsledky [rozhovorů s 34 organizacemi veřejné správy]. 
Posloužily ke zmapování toho, v jakém stavu je nyní správa dat, kde jsou silná místa a co je naopak potřeba zlepšit. 
Výsledky rozhovorů v podstatě potvrdily, že stav správy datového fondu veřejné správy je v ČR dosti problematický. 
Správa dat je tak jednou ze základních překážek, které komplikují digitalizaci veřejných služeb.
Analýza, která z rozhovorů vychází, proto jasně říká, že je potřeba podniknout kroky k dosažení náležité úrovně správy dat neprodleně, jinak nebude možné držet krok s rostoucími nároky a povinnostmi, které jsou na veřejnou správu kladeny. 

{% include image.html url="../../přílohy/správa-dat/Strategie%20a%20implementační%20plán%20pro%20období%202024_2025.webp" description="Strategie a implementační plán pro období 2024_2025" %}

Kroky navrženými ve strategii chceme vybudovat v úřadech i na centrální úrovni veřejné správy prostředí, ve kterém jsou data kvalitně spravována a efektivně využívána, jak při poskytování služeb, tak i pro podporu informovanějšího rozhodování. Klíčové úkoly pro první implementační období (2024–2025) jsou zde shrnuty a rozděleny do čtyř oblastí: 

#### Strategická oblast Kvalitní správa dat v jednotlivých úřadech 
Úřady se musí naučit s daty ve své správě zacházet tak, aby byla dohledatelná, srozumitelná, dostupná a kvalitní, tj. celkově dobře připravená pro použití při digitalizaci služeb a rozhodování.
K tomu je nutné dosáhnout alespoň minimální úrovně kvalitní správy dat do konce r. 2025 ve 32 vybraných úřadech spravujících nejdůležitější data státu. 

**Klíčové úkoly**: 
- **jasně stanovit odpovědnosti za data a jejich správu**, včetně silné a vytrvalé podpory ze strany nominovaného člena nejvyššího vedení úřadu, který si vezme prosazování kvalitní správy dat napříč úřadem „za své“ a najde v něm vhodné osoby pro obsazení dalších potřebných rolí,
- **zmapovat oblasti dat spravovaných úřadem a určit ty**, které jsou z hlediska rozvoje správy dat **prioritní**, tzn. je v nich největší potřeba sdílení a využívání dat,
- **inventarizovat a detailně popsat data** (postupně po oblastech v pořadí stanoveném podle priorit) a tím postupně rozšiřovat systematický přehled o struktuře a významu spravovaných dat,
- **začít při řešení změn informačních systémů uplatňovat standardní pravidla a požadavky** (na dodávané popisy dat, zajištění datové suverenity a nezávislosti na dodavatelích atd.), které vytvoří nejlepší možné podmínky pro další práci s daty a jejich sdílení.

#### Strategická oblast Centrální podpora správy dat ve veřejné správě 

DIA musí posílit svou roli koordinačního a metodického centra pro oblast správy a využívání dat veřejné správy. 
Připraví proto paragrafové znění zákona o správě dat veřejného sektoru, vytvoří a publikuje sadu metodik a standardů pro správu dat a při jejich implementaci poskytne konzultační podporu a praktickou pomoc úřadům.  

**Další významné úkoly**: 
- **zajistit vzdělávání a zprostředkování výměny zkušeností v oblasti práce s daty** uvnitř veřejné správy i ve spolupráci s akademickou sférou a externími partnerskými subjekty,
- **zajistit nástroje na podporu aktivit v oblasti správy dat** (např. pro popis a katalogizaci dat),
- **zajistit fungující centrální infrastrukturu a služby pro výměnu dat** ve veřejné správě,
- **začlenit témata správy dat do Informační koncepce ČR** a šablony Informační koncepce úřadu. 

#### Strategická oblast Sdílení dat mezi orgány veřejné správy při poskytování služeb 

Koordinovaným úsilím úřadů a DIA je nutné zajistit, aby v žádné z digitalizovaných služeb veřejné správy nebylo požadováno opětovné zadání údajů, které jsou veřejné správě již známy nebo jí je klienti již dříve poskytli.
Dosažení tohoto cíle je kriticky závislé na schopnosti úřadů zajistit zdroje, včas zahájit projekty směřující k digitalizaci poskytovaných služeb a realizovat je dle harmonogramu digitalizace, v souladu s principy správy a sdílení dat.  

**Klíčové úkoly**: 
- identifikovat napříč veřejnou správou data potřebná pro digitalizaci služeb,
- vytvořit na straně jednotlivých úřadů služby pro poskytování těchto dat jiným úřadům,
- implementovat na straně úřadů řešení pro získání dat, která potřebují pro digitalizaci svých služeb od jiných úřadů.

#### Strategická oblast Využívání dat na podporu rozhodování ve veřejné správě 

Aby se mohla veřejná správa ve větším měřítku rozhodovat na základě dat, je nutné nejdříve vytvořit podmínky pro tvorbu datových/analytických produktů (reportů, analýz, odpovědí na dotazy, datových sad apod.) a to buď interními analytickými kapacitami veřejné správy nebo zapojením odborné veřejnosti, které budou data v potřebné formě zpřístupněna. 

**Klíčové úkoly**: 
- zajistit publikaci veřejných dat úřadů ve formě otevřených dat,
- zpřístupnit neveřejná data odborné veřejnosti cestou tzv. řízeného přístupu,
- zahájit přípravu podmínek pro analytické zpracování dat na centrální úrovni i v rámci jednotlivých úřadů.



[Strategie pro správu dat ve veřejné správě (2024–2030)]: ../../přílohy/články/projekt-DIA-pomůže-úřadům-zlepšit-správu-dat/Strategie%20pro%20správu%20dat%20ve%20VS.pdf "Strategie pro správu dat"
[minimálním standardu kvalitní správy dat]: ../../přílohy/články/projekt-DIA-pomůže-úřadům-zlepšit-správu-dat/Shrnutí%20Minimálného%20standardu.pdf "Minimální standard kvalitní správy dat"
[rozhovorů s 34 organizacemi veřejné správy]: ../../přílohy/články/projekt-DIA-pomůže-úřadům-zlepšit-správu-dat/Souhrnná%20zpráva%20z%20provedených%20rozhovorů.pdf "Souhrnná zpráva z provedených rozhovorů"
