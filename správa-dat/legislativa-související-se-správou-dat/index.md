---
layout: contained
title: Legislativa související se správou dat
ref: SprávaDat-Legislativa
lang: cs
---

V prostředí české veřejné správy až do schválení [Strategie pro správu dat] neexistoval strategický ani legislativní dokument, který by se věnoval primárně datům.
Přesto bylo toto téma již dlouhodobě alespoň dílčím způsobem řešeno díky některým cílům a principům zakotveným v [Informační koncepci ČR] a díky některým zákonům. 
Existující legislativa stanoví řadu povinností úzce souvisejících s dobrou správou dat, zejména: 

- povinnosti týkající se popisu, evidence a zpřístupnění agendových údajů vyplývající ze *zákona č. 111/2009 Sb., o základních registrech*,  
- povinnosti týkající se sdílení dat mezi úřady vyplývající ze *zákona č. 12/2020 Sb., o právu na digitální služby*,
- povinnosti týkající se otevřených dat vyplývající ze *zákona č. 106/1999 Sb., o svobodném přístupu k informacím*,
- povinnosti týkající se informační koncepce úřadu vyplývající ze *zákona 365/2000 Sb., o informačních systémech veřejné správy*,
- povinnosti týkající se kategorizace dat vyplývající z *vyhlášky 360/2023 Sb. o dlouhodobém řízení informačních systémů veřejné správy*,
- povinnosti týkající se řízení rizik vyplývající ze *zákona č. 181/2014 Sb., o kybernetické bezpečnosti a na něj navazujících předpisů*. 

Naší ambicí je proto propojit tyto povinnosti (dosud řešené bez vzájemných souvislostí) do jednoho konzistentního celku a systematicky budovat předpoklady společné pro jejich efektivní naplňování a dlouhodobou udržitelnost. 

Silnou legislativní oporou pro implementaci strategie a rozvoj kvalitní správy dat ve veřejném sektoru bude připravovaný [zákon o správě dat a o řízeném přístupu k datům], jehož návrh právě prochází mezirezortním připomínkovým řízením. 
Na začátku [Důvodové zprávy] k tomuto návrhu najdete detailnější popis platného stavu legislativy související s daty.  

Tento zákon stanoví úřadům obecnou povinnost řádně spravovat svá data v souladu s metodickými pokyny Digitální a informační agentury. 
Řadu takových pokynů budete mít možnost najít na těchto stránkách, vždy krátce poté, co je představíme a prodiskutujeme se zástupci úřadů, kterých se primárně týkají.  

Obsah zákona se v části věnované správě dat dále zaměřuje na povinnosti související s popisováním a katalogizací dat. 
Tyto povinnosti budou směřovat k popisu a katalogizaci dat, jakožto klíčovým předpokladům pro dohledatelnost, správné pochopení a tím i další využitelnost dat. 
Výsledkem bude postupně rozšiřován systematický přehled o struktuře a významu spravovaných dat v jednotné podobě (tzv. lokálního katalogu dat), která umožní efektivně zjistit, jaká data spravuje daný úřad a (v sourhnu všech takto postupujících úřadů) veřejná správa jako celek (v tzv. národním katalogu dat).  

Zbývající část zákona řeší zajištění tzv. řízeného přístupu k datům veřejné správy (v souladu s nařízením o evropské správě dat – Data Governance Act) oprávněnému žadateli při splnění zákonem daných podmínek (prokázané legitimní důvody využití dat apod.).
Podrobněji se tomuto tématu budeme věnovat na Portálu o datech.  

 [Strategie pro správu dat]: ../přílohy/články/projekt-DIA-pomůže-úřadům-zlepšit-správu-dat/Strategie pro správu dat ve VS.pdf "Strategie pro správu dat"
 [Informační koncepci ČR]: https://archi.gov.cz/ikcr "Informační koncepce ČR"
 [zákon o správě dat a o řízeném přístupu k datům]: https://odok.cz/portal/veklep/material/KORND4KLAAG6/ "Zákon o správě dat a o řízeném přístupu k datům"
 [Důvodové zprávy]: https://odok.cz/portal/services/download/attachment/KORND4KMTQ3H/ "Důvodová práva"
